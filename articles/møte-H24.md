---
title: Semestermøte - H24
author: Peter Hjelle Petersen-Øverleir og Hanne Hugem
publishedDate: 2024-12-05
modifiedDate: 2024-12-05
summary: Høstens møte fant sted i Oslo, hvor Cybernetisk Selskab tok i mot FIF i storbyen. Kjernesaken på agendaen var en endelig avgjørelse for endringene av sommerjobbfrister som FIF har hatt på agendaen de siste møtene. Det endte med enighet om å fjerne 1. oktober-fristen til fordel for å innføre en startdato på 15. september.
---

Høstens møte fant sted på Ole Johan Dahls hus i Oslo, hvor Cybernetisk Selskab tok i mot FIF i storbyen. Kjernesaken på agendaen var en endelig avgjørelse for endringene av sommerjobbfrister som FIF har hatt på agendaen de siste møtene.

## Sommerjobbsaken

Sommerjobbsaken var igjen et viktig tema. Diskusjonene fra tidligere møter fortsatte rundt frister og retningslinjer for stillingsutlysninger.

Det har de siste årene vært et stort fokus på å få gjort noe med utviklingen av skjulte løpende opptak som fører til misvisende frister hos bedriftene, noe som går utover studenter som bruker mye tid på å søke når bedriftene allerede har fylt stillingene. Derfor endte FIF med å fjerne den tidligst mulige søknadsfristen 1. oktober, *som tidligere har vært standpunktet til FIF siden den ble innført i 2019*, til fordel for å heller innføre en startdato. **Denne startdatoen ble, etter avstemming, satt til 15. september**. Dette med håp om å øke transparensen fra bedriftenes side og øke bevisstheten hos studentene rundt løpende opptak.

Det ble også diskutert om FIF skulle ha en felles anbefalt sluttfrist for bedrifter som fortsatt ønsker det. Dette var det enighet om at FIF ikke skal ha noe fellesstandpunkt på, men det åpnes for at enkeltforeninger kan komme med anbefalinger.

Det ble satt ned en arbeidsgruppe for å utforme et skriv om de nye retningslinjene til bedriftene innen 1. desember.

Bedrifter som lurer på hva endringen FIF har enighet seg om betyr for dem kan ta kontakt med Koordinatorne på mailen [koordinator@itforeninger.no](mailto:koordinator@itforeninger.no).

## Andre saker

### Deltagerlister

Etter ønske fra en bedrift ble det diskutert en problemstilling rundt utgivelse av deltagerlister for skattemessige formål.

Det ble en kort diskusjon med uttrykt enighet om at man gir ut deltagerlister på saklig grunnlag etter bedriftsbesøk.

### Studenter og terminerte kontrakter

Sist møte ble det satt ned en arbeidsgruppe rundt problemstillingen som blant annet skulle komme med [en uttalelse](https://www.digi.no/artikler/debatt-grunnen-til-at-bedrifter-mister-tillit-blant-studentene/547340). Arbeidet deres ble presentert.

Det ble en kort diskusjon rundt å etablere et felles standpunkt for FIF, hvor konsensus var at FIF ikke har noe standpunkt, men at enkeltforeninger individuelt har frihet til å håndheve utestengelser og andre tiltak mot bedrifter på eget initiativ. Det er fortsatt enighet om at det å terminere kontrakter ikke er akseptabelt.

## Ny vertsforening: Abakus

Cybernetisk Selskab gir stafettpinnen videre til Abakus i Trondheim, hvor Åsne Midtbø Øyulvstad tar over som koordinator for Patrick Karlsen fra Beta.

Koordinatorene er nå: Åsne Midtbø Øyulvstad H24-H25 og Hanne A. Hugem V24-V25.
